<h1 style="text-align: center"> Історія роду Оноденків</h1>



## I. Початки

Дім Оноденків вперше зустрічається в документах по селу Локня, що поблизу Мутина на Сумщині. Це землі, на які свого часу заселялася козацька старшина, викуповуючи у вільних козаків їхні володіння. Поблизу села діяли переправи через річку Сейм, через що цей район активно розвивався. Також тут процвітала риболовля, на яку Ясновельможний Гетьман Мазепа 1702 року наклав податку в половину від зловленого.

В цьому селі з 1770 року в документах фігурує родина Онод. Хоч воно так є і хоч прізвище не надто поширене в нашій країні (59 носіїв станом на 2001 рік), але пов’язати їх з моїми предками поки не вийшло! Моя родина проживала в селі Камінь, що трохи нижче за течією Сейму. Є факти переміщення деяких представників локнянської родини до Каменю в монастирську богодільню, але цього зовсім недостатньо для будь-яких висновків.

<br>

![Землі Ніжинського Полку](/web/texts/data/texts/%D0%86%D1%81%D1%82%D0%BE%D1%80%D1%96%D1%8F%20%D1%80%D0%BE%D0%B4%D1%83%20%D0%9E%D0%BD%D0%BE%D0%B4%D0%B5%D0%BD%D0%BA%D1%96%D0%B2/%D0%97%D0%B5%D0%BC%D0%BB%D1%96%20%D0%9D%D1%96%D0%B6%D0%B8%D0%BD%D1%81%D1%8C%D0%BA%D0%BE%D0%B3%D0%BE%20%D0%BF%D0%BE%D0%BB%D0%BA%D1%83.png?raw=true)
<p style="text-align: center">Землі Ніжинського полку</p>
<br>

Найдавнішим з відомих предків був козак Глухівської сотні Ніжинського полку Никифор Васильович Онода [1764-1827], який мешкав в селі Камінь, що на Сумщині.
Никифор часто користувався прізвищем Митяй, адже одружився на Єлизаветі Леонтіївній з однойменного дому. Відомо, що Митяї та Оноденки жили на одному господарстві кілька поколінь.

Помер Онода Никифор Васильович 27 січня 1827 року від старості.

Мав він двох синів, одного з яких звали Хома [1807-1859], а другого – Іван [1803]. Нащадки Івана і досі живуть в тому селі, а от нащадків Хоми спіткала інша доля.
Велику частину свого життя Хома Никифорович Онода провів у війську, а на батьківщину повернувся близько 1853 року або і раніше. Відомостей про нього у мене, на жаль, небагато. Одружився він з жінкою, яка була молодша від нього на 20 років, і від неї мав трьох дітей: Андрія [1854], Пульхерію [1852] та Афанасію [1857]. Хома Оноденко помер від туберкульозу 22 березня 1859 року. 

<br>
___
<br>


## II. Переселення

За 5 років до смерті Хоми у нього народився син Андрій. Щоправда, хрестили його під прізвищем Митяй та іменем Самійло, тому в майбутньому він використовував обидва варіанти імені. В історію роду він увійшов, як колонізатор східних земель. Різні історики вважають різними причини переселення козаків та селян з Чернігівщини і Полтавщини на схід наприкінці XIX ст.: від нестачі землі на господарствах і до пошуку кращого життя. Проте, незмінним лишається факт здобуття нових земель нашою нацією. 

Дослідити період життя Андрія Хомича доволі важко, адже документи знаходяться в архівах тимчасово окупованого Зеленого Клину (номінально Приморський Край), але деякі відомості є у відкритому доступі. Переселявся він зі своє дружиною Ганною і сином Ларіоном. Спочатку повантажилися на вози, поїхали на вокзал в Ніжині. Звіти на поїзді з деякими пересадками добиралися в Одесу – одне з найбільших портових міст тогочасної Європи. І вже там, з усіма оформленими документами і оплаченим проїздом, вантажилися на судно.
1 березня 1885 року вони вирушили з порту на теплоході «Цариця». Дорога тривала 3 місяці… За розповідями очевидців, багато людей помирали під час переїздів, а небіжчиків ховали «по-морському» - тіло за борт. 

 


<br>

![Список переселенців](/web/texts/data/texts/%D0%86%D1%81%D1%82%D0%BE%D1%80%D1%96%D1%8F%20%D1%80%D0%BE%D0%B4%D1%83%20%D0%9E%D0%BD%D0%BE%D0%B4%D0%B5%D0%BD%D0%BA%D1%96%D0%B2/%D0%A1%D0%BF%D0%B8%D1%81%D0%BE%D0%BA%20%D0%BF%D0%B0%D1%81%D0%B0%D0%B6%D0%B8%D1%80%D1%96%D0%B2.jpg?raw=true)

<p style="text-align: center">Фрагмент списку переселенців на теплоході «Цариця» першою партією 1885 року <br>
Москальські джерела</p>
<br>

Плив теплохід через Босфор – звідти до Суецького каналу, повз береги Індії, через Малайзійські протоки, повз Китай, Японію і вже до Зеленого Клину. 

<br>
___
<br>

## III. Життя на Зеленому Клині

Спочатку вони приїхали у Владивосток, там оформлювали документи на проживання. А звідти вже на возах їхали на нові землі. Оноденки з іншими сім’ями заснували село Чернігівку поблизу озера Ханка. Хати спочатку зводили дерев’яні, адже лісу довкола вистачало. Між іншим, клімат там майже не відрізнявся від українського, хіба що річки навесні сильніше розливалися. Звичайно, наша духовна потреба завжди і всюди присутня, тому в 1898 році в цьому селі звели Різдво-Богородицьку церкву. 
Через брак доступу до документів не маю можливості встановити рік народження мого предка Карпа Андрійовича. Якщо судити зі списків пасажирів на пароплав, то в 1885 році його ще не було. Але в карній справі зазначений 1883 рік народження… Це одне з питань, яке потрібно роз’яснити: чи Карпо народився в Україні, чи на українських колоніальних землях. 
Станом на 1890 рік родина Оноденків мала 6 голів робочої худоби, 4 неробочої і одного коня. По приїзду їх було четверо чоловіків (батько і діти) та одна жінка (власне, дружина). А вже 1896 року 4 чоловіки та 4 жінки. Певно, одружився Ларіон і привів сім’ю дружини.
А було у Андрія три сини: Ларіон [1876], Карпо [1883?-1938] та Ілля [1888]. Доля останнього невідома, а от Ларіон пішов служити в місцеву дружину. Потім він тримав свій маслобійний завод, який комуністи згодом розкуркулили. Попри те, що той допомагав їм і підтримував їх… 
Між іншим, в часи Української революції на Зеленому Клині була утворена власна республіка, яка визнавала себе колонією УНР. Можливо, жителі села Чернігівка, і родина Онод зокрема, були задіяні у визвольній боротьбі? Це питання варто дослідити.
Я не є експертом в питаннях українського національного руху на Далекому Сході, тому наступний параграф я запозичив у пана Андрія Покровського, дослідника життя та діяльності українців в колоніях. 
1 травня 1917 на Зеленому Клині в повітрі витав запах українського пробудження. По всіх містах краю українці долучалися до робітничих демонстрацій. В Хабаровську, Владивостоці та Микольську-Усурійському українці крокували в окремих колонах під національним синьо-жовтим стягом. У місті Владивостоці до українських демонстрантів долучилися й вояки місцевого гарнізону. А згодом вояки-українці у місті провели українську військову раду.

<br>

![Українська демонстрація 1 травня 1917 року у Владивостоці](/web/texts/data/texts/%D0%86%D1%81%D1%82%D0%BE%D1%80%D1%96%D1%8F%20%D1%80%D0%BE%D0%B4%D1%83%20%D0%9E%D0%BD%D0%BE%D0%B4%D0%B5%D0%BD%D0%BA%D1%96%D0%B2/%D0%A3%D0%BA%D1%80%D0%B0%D1%97%D0%BD%D1%81%D1%8C%D0%BA%D0%B0%20%D0%B4%D0%B5%D0%BC%D0%BE%D0%BD%D1%81%D1%82%D1%80%D0%B0%D1%86%D1%96%D1%8F%20%D1%83%20%D0%92%D0%BB%D0%B0%D0%B4%D0%B8%D0%B2%D0%BE%D1%81%D1%82%D0%BE%D1%86%D1%96.jpg?raw=true)

<p style="text-align: center">Українська демонстрація 1 травня 1917 року у Владивостоці</p>
<br>

На жаль, тоді українцям не вдалося вибороти будь-яку національну владу у Примор’ї. Але в 1936 році члени ОУН, прибувши на Далекий Схід, реформували місцевий осередок Союзу Української Молоді в Українську Далекосхідну Січ. Націоналісти Зеленого клину сподівалися на співпрацю з Японією і чекали, поки наші азійські друзі-антикомуністи звільнять землі від більшовиків. Але, на жаль, японці мали інші плани на нашу організацію і заборонили її, як неприйнятну. Таким чином і деградував визвольний рух Зеленого Клину.
Карпо, мій предок, займався бджолярством – тримав свою пасіку. Ще були у нього плодові сади, як розповідала його онучка. Потім, можливо, після розкуркулення, він став чоботарем в 184-му батальйоні. А вже в 1938 році більшовики звинуватили Оноду Карпа Андрійовича в антирадянській агітації, за що в травні заарештували і 30 жовтня того ж року в місті Уссурійську розстріляли.
Але Карпо лишив по собі сина Івана [1909-1944]. Іван зростав ще за українських звичаїв та порядків, а от молодість свою йому довелося провести під більшовиками. Відомо, що працював він на місцевій машинно-тракторній станції. У вересні 1944 року Івана Карповича призвали до служби. Їхню 32-гу стрілецьку дивізію перекинули на Литовський фронт. Вже 23 жовтня 1944 року Іван загинув біля хутора Шарде (поруч з Клайпедою) разом зі своїми побратимами. 

<br>
___
<br>

## IV. Повернення до України

Іван Карпович Онода мав кілька дітей від дружини Ольги Порфирівни (з дому Приходько): Лідія [1929-1995], Анатолій [1932-1981] та Ніна [1936-2010]. З них трьох лише моя прабабуся Ліда покинула Зелений Клин, Ніна та Анатолій по смерті батька переїхали в Уссурійськ і там лишилися. Їхні нащадки донині проживають там. Лідія Іванівна одружилася з Поважуком Георгієм в 1950 році і після того вона постійно подорожувала з чоловіком.

<br>
___
<br>
  
<h1 style="text-align: center">Джерела</h1>

## Література
- На край землі – Бойко В.М., 2017
- Історія села Камінь – Радченко І.Ю., 2015

## Документи
- Мапа лівобережних полків – «Ландкарта малороссийских полков 1 января 1781 – Собрание рукописных карт БАН, карт. осн. 405»
- Сповідні відомості Глухівської протопопії 1770 рік – ЦДІАК 127-1015-57
- Сповідні відомості Глухівської протопопії 1778 рік – ЦДІАК 127-1016-53
- Сповідні відомості Кролевецького повіту 1787 – ДАЧгО 712-1-209
- Ревізькі казки козаків Кролевецького повіту 1811 – ДАЧгО 818-1-5
- Ревізькі казки козаків Кролевецького повіту 1816 – ДАЧгО 818-1-13
- Ревізькі казки козаків Кролевецького повіту 1850 – ДАЧгО 818-1-31
- Ревізькі казки козаків Кролевецького повіту 1858 – ДАЧгО 818-1-51
- Метрична книга за 1806-1817 Троїцької церкви с. Камінь – ДАЧгО 857-1-1
- Метрична книга за 1824-1829 Троїцької церкви с. Камінь – ДАЧгО 857-1-3
- Метрична книга за 1854-1858 Троїцької церкви с. Камінь – ДАЧгО 857-1-6
- Список пасажирів на корабель «Цариця» за 1885 рік – РГИАДВ
- Список дружинників с. Чернігівка – РГИАДВ 521-1-38
- Список жителів села Чернігівка – РГИАДВ 521-1-308
- Перелік майна господарів с. Чернігівка за 1890 – РГИАДВ 1-5-570
- Те ж за 1896 – РГИАДВ 1-1-1514
- Донесення про незворотні втрати 1944 – ЦАМО 58-18002-1268
- Донесення про незворотні втрати 1944 – ЦАМО 6121-128970с-6

## Власні документи
- Автобіографія Поважука Г.О., 1956
- Автобіографічна анкета Поважука Г.О., 1981
- Свідоцтво про народження Оноди Л.І., 1929
- Свідоцтво про шлюб Поважук Г.О. та Оноди Л.І., 1950

<br><br><br>